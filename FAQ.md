Întrebări frecvente
===================

*	*De ce PHP, de ce nu un alt limbaj mai bun?*
	
	Cursul de faţă nu pune accent pe limbajul în sine.
	Bineînţeles că un limbaj trebuie folosit pentru ca
	începătorul să poată experimenta cu conceptele şi
	gândirea algoritmică despre care învaţă. Am ales PHP
	deoarece de asta este atras tineretul, şi deoarece
	am considerat că branşa PHP are cea mai mare nevoie
	de puţin mai mult profesionişti adevăraţi.

*	*De ce vorbeşti despre *formarea profesioniştilor*, când
	acest curs nu te învaţă lucruri avansate precum algoritmi
	mai complecşi, sau alte lucruri?*
	
	Scopul acestui curs nu este să fie ultimativ, ci să
	îţi formeze în primul rând mentalitatea, şi în al doilea
	rând să îţi pună bazele terminologice - nu vrem, şi nu
	putem, să inventăm un curs "ultimativ", ştim asta, şi
	de aceea scopul este unul mai realist: *să îţi deschidă
	cât mai larg porţile către profesionalism*.

*	*Dar ai uitat să spui atâtea lucruri importante despre reţelistică/etc,
	cum de îţi permiţi să vorbeşti despre profesionalism?*

	Această carte este o carte despre programare. Ating puţin domenii
	tangenţiale cu programarea, tocmai deoarece consider că şi aceste
	domenii "conexe" sunt importante pentru un viitor profesionist,
	ÎNSĂ această carte este despre programare. Nu dispunem de timpul
	şi de energia de a scrie despre absolut tot ce trebuie scris.
	Cu toate acestea, încercăm să deschidem porţi, unele le deschidem
	mai larg, cum ar fi poarta către programare, alte porţi le
	deschidem mai puţin, cum ar fi cele către reţelistică, administrarea
	sistemelor, baze de date, ş.a.m.d.

*	*Pentru a deveni profesionist, trebuie să înveţi engleză. Nu este un
	conflict între acest fapt, şi faptul că această carte este scrisă
	în română?*
	
	Nu. Deşi cartea este scrisă în română, ea conţine şi link-uri către
	resurse web în engleză. Acele articole în engleză **fac parte** din
	această carte. Trebuie să citeşti şi să înţelegi articolele respective
	pentru a face faţă tutelării noastre.
	
	În plus, după capitolul 4, atunci când lucrezi în echipă cu alţi
	cursanţi, ţi se cere să faci totul în engleză: de la documentarea
	codului până la înregistrarea de buguri într-un *bug tracker*.